<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xmlns:xsi="http://www.w3.org/2001/XMLSchema-instance" xsi:schemaLocation="http://www.tei-c.org/ns/1.0 https://tei-c.org/release/xml/tei/custom/schema/xsd/tei_lite.xsd">
    <teiHeader>
        <fileDesc>
            <titleStmt>
                <title>Julii Valerii epitome</title>
                <editor>Julius Zacher</editor>
            </titleStmt>
            <publicationStmt>
                <publisher>Gabriel Siemoneit</publisher>
                <date>2023</date>
                <availability>
                    <p>
                        <ref target="https://creativecommons.org/publicdomain/zero/1.0/" />
                    </p>
                </availability>            
            </publicationStmt>
            <sourceDesc>
                <bibl>
                    <title>Julii Valerii epitome. Zum erstenmal herausgegeben von Julius Zacher. Zur Begrüssung der Germanistischen Section der XXV. Versammlung deutscher Philologen und Schulmänner zu Halle. Den 1. October MDCCCLXVII.</title>
                    <author>Julius Zacher</author>
                    <publisher>Verlag der Buchhandlung des Waisenhauses</publisher>
                    <pubPlace>Halle</pubPlace>
                    <date>1867</date>
                </bibl>
            </sourceDesc>
        </fileDesc>
    </teiHeader>

    <text>
        <body>
            <div n="1" type="book">
                <div n="1" type="chapter"><p>Aegyptii sapientes sati genere divino primi feruntur permensique sunt terram ingenii pervicacia et ambitum coeli stellarum numero adsecuti. Quorum omnium Nectanabus prudentissimus fuisse comprobatur, quippe qui, quod alii armis, ille ore potuisse convincitur. Denique mundialia elementa ei parebant, adeo ut, si metus bellicus illi immineret, non exercitum, non machinamenta martia moveret: quin potius ingressus aulae penita regiaeque secreta ibi se solitarium abdebat invecta secum pelvi. Quam dum ex fonte liquidissimo impleret, ex cera imitabatur navigii similitudinem, effigiesque hominum illic collocabat. Quae omnia cum supernare coepissent, mox moveri ac vivere visebantur. Adhibebat etiam et virgulam ex ligno hebeni, et praecantamina loquebatur, quibus vocaret deos superos inferosque; sicque laborabat pelvi naviculam submergi. Ex quo fiebat, ut simul cum submersione illius cerae et cereis insessoribus etiam omnes hostes, si qui adesse praenuntiabantur, pelago mergerentur. Itaque multo tempore regno ac securitate potitus est.</p></div>
                <div n="2" type="chapter"><p>Quodam igitur tempore nuntiatum est ei, multas adversus eum gentes una conspiratione atque eadem voluntate consurrexisse, scilicet Indos, Arabes Phoenicesque, Parthos et Assyrios, nec non et Scythas, Alanos, Oxydracontas, Seres atque Caucones, Hiberos, Agriophagos, Eunomitas et quaecumque sunt Orientis barbarae gentes. Quibus ille auditis plausum dans manibus magno risu dissolutus est.</p></div>
                <div n="3" type="chapter"><p>Igitur ad consuetam artis confugit peritiam, et more solito adhibuit sibi pelvem atque omnia alia instrumenta. Quibus intellexit se vincendum atque ab hostibus capiendum, nisi fugae consuleret. Mox autem, raso capite et barba, collectisque omnibus quaeque sibi erant pretiosarum opum, appulit Macedoniae. Ibique amictus veste linea, astrologum se professus, vim peritiae suae cum magna admiratione commendabat.</p></div>
                <div n="4" type="chapter"><p>Ergo Nectanabus iam longe celebratior apud Macedones erat, adeo ut etiam fama illius nec Olympiadam quidem reginam lateret. Enimvero Philippus tunc bello forte aberat; coepitque regina consulere peritiam viri. Qui ut ad eam ingressus est, non eam dominae appellatione dignatus est, qui se quondam dominum fuisse meminisset. Moxque eius pulchritudinem admiratus amore illius captus est. Cum ergo iussus sedisset, ait regina ad eum: „Tune“, inquit, „es Nectanabus ille matheseos sciens? Dic ergo quanam usus peritia adeo veri amicus cluis.“ Ad id respondit: „Multifida quidem est, o regina, haec nostra vaticinandi scientia, neque est in tempore uno omnium meminisse; nam et interpretes somniorum et astrici, quibus omnis divinandi ratio reseratur, multaque praeter haec sunt, quibus uti ad praescientias solemus.“ His dictis cum acrius in vultum reginae intueretur, Olympias ait: „Quid ita defigeris, o propheta, ubi me intueris?“ At ille: „Recordor,“ inquit, „oraculi illius, quod apud Aegyptum a diis acceperam, quod oporteret me reginae vera praedicere. Quare consule super his, quae cupis.“ Et cum verbo promit tabulas, quas huius peritiae docti pinacem nominant. Auro enim et ebore variatum pretium cum sui operis admiratione contenderat. Tum promit etiam septem stellas et horoscopum pariter, quibus singulis sui metalli species inerat. Iovem quippe viseres aereo lapide nuncupatum, Solem cristallo, Lunam adamante, Martem dici sub lapide haematite, Mercurium smaragdo; Venus autem saphirina erat, Saturnus in ophite; at vero horoscopus lygdinus erat. Exinde mirans Olympias stellarum mirabilem varietatem et propius sessitans: „O“, inquit, „tu intuere, quaeso, meam et Philippi congruentiam: nam multa fama est, quia, si ex hoste rediens adfuerit, abiecta me velit in alteram transmigrare.“ Quin Nectanabus statim suam adhibet constellationem, exploraturus ea quae regina petiverat. Quo facto ait: „Non vana“, inquit, „ista ad te fama pervenit, sed enim vera est. Ego enim ac si propheta ex Aegypto opitulabor, ne quid de divortio formidaveris. Nam fatale tibi est, secundum quod perspexi, misceri te deo, genituramque filium ultorem omnium, si qua in te Philippus audebit.“ Tum illa: „Et cuinam“, inquit, „deo ad torum debeor?“ Respondit: „Ammoni, deo Libyae. Quare paraveris tete velim, ut feminis mos est et reginae decorum, ad huiusmodi nuptias. Videbis ante et somnium et in somnio nuptias tibi cum deo futuras esse.“ At illa: „Hoc“, inquit, „somnium si somniabo, iam non ut mago utar te, enimvero honore dei venerabor.“</p></div>
                <div n="5" type="chapter"><p>Progressus inde Nectanabus herbas quaeritat ad somniorum imperia necessarias. Quibus carptis atque in succum pressis effigiat ex cera corpusculum feminae, eique nomen reginae adscribens lectulum ei fabricatur, cui illa effigies supraponitur; iuxtaque lucernis accensis succum herbarum potentium superfundit, carmenque indicit efficax et secretum; quo effectum est, ut quicquid ille simulamini cereo loquebatur, id omne fieri sibi regina per somnium sit opinata. Vidit enim se in complexibus dei, et post complexus audierat sibi ipsum loquentem, foetam se et utero gravem genituramque filium vindicem.</p></div>
                <div n="6" type="chapter"><p>Moxque dehinc illa surgens e lectulo hominem ad se vocat, eique somnii retulit visionem. Cui ille: „Hoc“, inquit, „o regina, somnium est verum; eius effectus cito subsequetur. Quapropter secus cubiculum tuum secreto mihi lectum praeparari iubeto, ut, si forte aliquis tibimet repentinus ingruerit metus, possim tibi spes esse subsidii.“ Promisit regina, et vicinum cubiculo suo secessum mago tribuit, pollicens honores multos, si conceptu sit potita. Tum magus: „Praecursor tibi,“ inquit, „deus ipse aderit, nam sedenti superveniet draco reptabundus. Tu vero eo viso omnes qui aderunt egredi iubeto. Et cum te lecto <choice><sic>collacaveris</sic><corr>collocaveris</corr></choice>, explora vultum illum, quem iam in somnio praevidisti, si is erit.“</p></div>
                <div n="7" type="chapter"><p>Insequenti igitur die locus destinatur mago, isque providit ex arte vellus arietis mollissimum simul cum cornibus, et sceptrum et amictum candidum, effecitque ex scientia reliquum corpus veluti draconem vespere adventantem ad feminam. Quo illa viso cunctos egredi iussit, deditque sese mox lectulo, et operto capite, solo oculo ad superventum opinati dei curiose intendebat. At ille sceptro deposito conscensoque lecto nuptias agit. Exinde manu superiecta utero ait: „Gaudeto, o mulier, te gravidam ex me, filiumque parituram qui universi orbis dominio potiatur;“ receptoque sceptro exivit. Mane autem facto mulier alacrior cubiculum Nectanabi inrupit; isque somno excitatus, ut nescius rei, causam quaerit adventus. Tum illa: „Facta,“ inquit, „sunt omnia, quae promiseras;“ et ille in hoc se gaudere respondit. Rursus mulier: „Ergone ultra adesse dignabitur? Nam est mihi ad tales nuptias amor!“ Tum magus: „Audi,“ inquit, „o regina! huius dei minister ego sum; et tu, cum volueris talis mariti conventum, dicito mihi, atque ego procurabo, quo ad te saepius veniat.“ At illa mox claves cubiculi mago dari iubet; ex quo promptior illis erat in id quod cupiverant commeatus. Sed iam alvo crescente „Quidnam“, inquit, „o propheta, fiet, quidve nunc facto opus est, si adveniens Philippus cum isto me onere deprehendat?“ „Ne metueris,“ respondit ille, „quia opitulabitur Ammon illi vitio, quod suasit.“</p></div>
                <div n="8" type="chapter"><p>Sed Nectanabus accipitrem sibi sacratum parat, eumque monet ire ad Philippum, cui per noctem in somnio adsistens iussis mandatis instruxit. Excitatus autem Philippus veluti alarum plausu advocans somniorum interpretes ait: „Vidi per quietem deum quendam formosum et canitie capitis caesariatum arietisque cornibus insignitum supervenisse Olympiadi, coniugi meae, seseque illi nuptiis miscuisse. Quibus peractis haec etiam verba addiderat: „Excepisti, o mulier, ex me filium vindicem.“ Tum mulieris virginal contegere biblo ac consignare annulo aureo videbatur, cui insculpta erant solis effigies et leonis caput hastili subiecto. Quae cum vidissem, accipiter superveniens plausu alarum me excitare videbatur. Quid igitur istud est, quod portenditur?“ Tum interpretes: „O Philippe, verum istud est. Nam quod signari virginal feminae vidisti, fidem rei visae testatur, unde praenosti quod illa conceperit, nemo enim vas vacuum consignat; ut haec biblo, quippe cum biblus nullibi gentium nisi in nostra tellure gignatur, Aegyptium igitur semen est qui conceptus est; non tamen humile sed praeclarum, propter annuli aurei visionem, quo metallo nihil pretiosius scimus. Sed quoniam signaculum, quod solis forma visebatur, subter leonis caput hastili subiecto: is ipse, qui nascetur, usque in orientis perveniet possessionem, omnia audens, quae natura leonis est, vique id faciet, atque hasta omnia subiugabit. Enimvero quoniam deum capite arietino testaris eundemque canum, deus est Libyae, Ammon nomine.“ Quam interpretationem non aequo animo Philippus accepit.</p></div>
                <div n="9" type="chapter"><p>Festinata igitur re bellica Macedoniam repedat. Tandem adveniens, cum reginam sibi occursare diffidentius intueretur, astu dissimulans indignationem ait: „Me quidem clam res gesta non est, scio tamen te nunquam alicuius popularis amori servisse, enimvero dei deorum pulcherrimi.“ Atque his dictis animum mulieris instauraverat.</p></div>
                <div n="10" type="chapter"><p>Interim agebat Philippus cum muliere coniugaliter. Nectanabus vero praesens sed invisus agebat, nec videri se ex arte magica concesserat. Denique interfuit aliquando iam Philippo effervescenti et coniugem acrius increpanti, quod ille conceptus non ex deo foret. Hoc tamen Nectanabus auribus hausit. Dum ergo convivium celebre ac regium pararetur ob reversionem Philippi, nec tamen ipso frontem in laetitiam explicaret, statim se reficit Nectanabus et reformat in illum draconis sed auctiorem tractum, tricliniumque penetrat reptabundus, specie spectabilis, tum maiestate totius corporis, tum etiam sibilorum acumine adeo terribili, ut fundamenta ac parietes domus quati viderentur. Ceteris igitur terrore concussis, Olympias, quo fidem faceret divino numini, manum protendit ad bestiam. At vero draco caput in sinum mulieris extendit, et omne agmen in spiram mansuetius collegit, et promptum os mulieri porrexit. Sicque dehinc vertit se in aquilam et volatu discessit. Tunc ex admiratione Philippus exhilaratus: „O coniux“, ait, „patuit vero argumentum divini circa te cultus. Vidimus enim deum auxiliantem tibi, licet quis is est, nesciam, quippe vel Iovem ex aquila, vel Ammonem ex dracone.“ Ad haec mulier: „Ammonem se quidem professus est, dum primum mecum convenire dignatus est, scilicet Libyae dominum universae.“</p></div>
                <div n="11" type="chapter"><p>Dum igitur Philippus in quadam regione sederet, ubi aves plurimae circumerrarent, intentusque agendis rebus animum occupasset, repente gallina in sinum eius supersiliens considensque enixa est ovum. Sed ovum illud, sinu eius evolutum, humi concrepuit. Cuius testula dissultante visus est de ea dracunculus exisse. Isque circumcursans atque ambiens ovi testulam, dum rursus eo unde exierat intrare vellet, morte praeventus est. Rex igitur Antiphontem, qui coniector id temporis egregius habebatur, accersiri iubet, super re visa sciscitans illum. At ille percunctatus respondit, filium ei nasciturum, qui omnem mundum obiret omnemque suae ditioni subiugaret; hunc quoque, antequam in patriam, de qua exierat, redeat, occasu celeri periturum. Draco quippe regale est animal; ovum mundialis est forma. Ex quo cum draco erupisse videatur, post omnem huius rotunditatis ambitum circuisse, atque ingredi eo, unde ortum habuerat, cupivisse, mortuusque est priusquam id proveniret, cuncta haec quae praedicta sunt portendisse liquet.</p></div>
                <div n="12" type="chapter"><p>Appetente autem iam partitudinis tempore consederat Olympias oneri partus levando. Sed adsistens Nectanabus inspectansque coelites cursus motusque astrorum: „Mane“, inquit, „quaeso, mi mulier, et vim partitudinis vince; quippe si nunc fiat editus partus, servilem quidem captivumque illum futurum astra minitantur.“ Atque cum obdurasset mulier secundisque aculeis pulsaretur, rursus admonet eam magus: „Nunc etiam, quaeso,“ inquit, „obduraveris paululum; quia, si nunc editu victa sis, gallus et semivir erit qui nascetur.“ At tunc demum intuens astrorum cursus motusque elementorum sic ad mulierem ait: „En tempus est,“ inquit, „nunc et voce fortiori et omni conatu; quippe quod nunc editum erit totius mundi dominio celebrabitur.“ Tunc mulier vehementius ingemiscens exegit puerum. Qui ubi ad humum lapsus est, motus protinus insequitur terrae et tonitruum crepor ventorumque conflictus et fulgurum coruscatio, uti viseres, omni mundo hac partitudine curam elaboratam.</p></div>
                <div n="13" type="chapter"><p>Ergo ait et Philippus: „Utile,“ inquit, „consilium, o mulier, mihi profitebor, non nutriendi quod natum est, quoniam id de meo semine non provenit; sed cum videam sobolem esse divinam, diis quoque atque elementis cordi fuisse, votis educationis accedo, inque eius filii memoriam, qui mihi ex prioribus nuptiis natus occubuit, Alexandri ei nomen dabo.“ Post vero regalius et competentius alebatur. Erat autem vultu et forma pulcherrimus, subcrispa paululum et flavente caesarie et comae leoninae, oculis egregii decoris, altero admodum nigro, laevo vero glauco atque dissimili. Crescebat ergo, ut corporis gratia, ita studiorum et prudentiae maiestate. Nutrix eius Alacrinis, paedagogus Leonides, litteraturae Polinicus magister, musicus Alcippus, geometricae Menecles, oratoriae Anaximenes, philosophiae Aristoteles ille Milesius. Erat quidem ille ad omnes litteras peritus, et sibi quisque ludus imperiale quiddam erat meditamentum. Interea viri qui Philippi equitia curabant equum spectabilis formae regi deducunt, aiuntque, illum armenti quidem regalis fuisse genus, formatum pedibus ad Pegasi fabulam et si equi fuisse Laomedonti eiusmodi praedicantur. Adduntque: „unum quidem est ei beluile vitium, namque homines edit et in eiusmodi pabulum saevit.“ Rex vero ait: „enimvero quoniam semel deductus est, claudi eum atque alere curabitis sub claustris scilicet praeferratis.“ Et cum dicto iussa complentur.</p></div>
                <div n="14" type="chapter"><p>Interea Alexander iam annum duodecimum agens patri comes fiebat et usu armorum semper indui meditabatur, et cum exercitibus videri gaudebat, et equis insiliens cuncta ut prudentissimus miles agebat. Dum ergo Philippus ad quandam illicce proximam civitatem proficisceretur non simili affectu quo solitus, protinus Olympias Nectanabum repetit, eumque consulit super clandestino mariti consilio. Qui dum assidenti sibi Alexandro ex arte illa astrica loqueretur, ait Alexander: „Numquid ista est similitudo stellarum, quae visuntur in coelo?“ Et Nectanabus ita respondit esse. Et Alexander: „Possumne istas oculis usurpare?“ Annuit posse. Tempus exigit. Vesperam pollicetur. „Quae ubi advenerit, comitare,“ inquit, „mecum ad campestrem locum, easque tibi in coelo lucentes ostendam.“ Ergo ubi tempus est, progressus oppido dabat videre Alexandro quae cupiverat. Qui dum sedulo huius artis peritia frueretur, iamque se in hisce doctum perpenderet, nocte quadam, ad praecisum fossae praeceps veniens, Alexander hominem improviso impellens praecipitat; ibique letali ictu cervicis afflictus haec conquestus est: „Mi,“ inquit, „Alexander, quidnam huiusce facti tibi consilium fuit?“ At ille respondit: „Conquerendum tibi erat de arte, quam noveras. Quippe nescius quae te impenderent humi, nunc resupinus iacens rimare ea quae sunt coeli.“ Ad haec magus: „Nulli,“ inquit, „mortalium contra fatum fuga permissa est.“ Et Alexander: „Cur ista?“ inquit. Respondit magus: „Olim quippe per hanc scientiam cognovi, me a filio interfectum iri.“ Et Alexander ait: „Num ego sum filius tuus?“ Ita esse confitetur, tum Aegypti fugam, tum ingressum ad Olympiadem, et quanam arte uxore sit potitus ad similitudinem dei. Et his dictis animam exaestuat. Hinc Alexander comperto quod pater sibi fuerit quem interfecerat, naturali monitus affectu superponit hominem humeris, regiamque revectat. Ut autem reversus est ad matrem cuncta narrat, quae sibi supremo colloquio pater dixerat. Atque hoc mulier nimium admirata indicavit, quod vanis artibus lusa probri rem fecisset. Patri quoque filius sepulchrum erigit operosissimum.</p></div>
                <div n="15" type="chapter"><p>Enimvero Philippus Delphos mittit super regni sui sollicitus successore, responsumque accepit in hunc modum: „O Philippe, is demum tuis omnique orbe potietur, quicunque Bucephalum equum insiliens medium Pellae transierit.“ Vocabatur enim equus ille, quem supra diximus, eo nomine.</p></div>
                <div n="17" type="chapter"><p>Id iam temporis quartum decimum annum Alexander agebat. Qui dum quadam die locum quo clausus equus praedictus erat praeteriret, conversus ad amicos ait: „o viri, hinnitusne aures meas an vero rugitus aliquis leoninus offendit?“ Ad haec Ptolemaeus, qui postea Soter dictus est: „Quin immo hic ille est Bucephalus equus, quem ob vehementiam et saevitudinem dentium hactenus claudi rex pater iussit.“ Alexander vero custodibus evocatis claustrisque remotis animal educit, iubamque eius laeva cum apprehendisset, tergum quadrupedis insultat, effrenemque hac atque illac circumducit. Quod cum admirationi visentibus foret, cucurrit quidam, et rem periculi Philippo nunciavit. Sed ad memoriam ille monitus oraculi occurit ad puerum, eumque salutat ut totius orbis dominum, laetior scilicet spe filii pater.</p></div>
                <div n="18" type="chapter"><p>Sed enim Alexander quintum decimum agens annum petiit ut sibi Pisas adire liceret gratia quadrigis certandi. Philippus quoque equos illi et cetera itineri necessaria praeparari iussit. Igitur ascensa navi secunda admodum tempestate appulit Elim. Quo in loco dum curam equorum famulis mandavisset ipseque ad videndum statum loci eiusdem procederet, forte ei fuit obvius Nicolaus rex Acernanum, quondam conscolasticus eius, qui salutando quidem Alexandro sese praestitit priorem, nec tamen sine contumelia fuit ipsa salutatio. Nam: „Ave, inquit, „o puer!“ Nec ille resalutat. Tunc secundo Nicolaus: „Et a quo,“ inquit, „te arbitraris salutatum? Quippe ego sum Nicolaus, rex Acernanum.“ Et Alexander: „Quid,“ inquit, „prodest tibi ista vana imperii iactatio de secundis crastinis fluctuans? neque enim istam arrogantiam approbo.“ Et Nicolaus: „Velim,“ inquit, „scire cur adsis.“ Fatetur Alexander, se ad certamina quadrigarum studio coronae venisse. Tunc Nicolaus felle de nimia indignatione suffusus consputum adolescentulum et maledictis increpitum dereliquit. At vero Alexander, qui omnium disciplinarum continentiam ostentare didicerat, abstersit clementer sputamenta iniuriamque adridens ait: „Iuro equidem Nicolae tibi,“ inquit, „patris matrisque meae maiestatem, quod te et in praesenti certamine superabo.“</p></div>
                <div n="19" type="chapter"><p>Non multo post, ubi dies certaminis advenit, Alexander, primum Nicolao superato et reliquis qui certamini adfuerant, corona redimitus repatriat Macedoniam.</p></div>
                <div n="20" type="chapter"><p>Sed offendit forte Philippum spreto consortio Olympiadis in Cleopatrae nuptias demutantem. Die igitur nuptiarum inruens triclinium regis coronatus: „Sume,“ inquit, „o pater, hunc primum laboris mei fructum.“ Et coronam una in caput patris transtulit et ait: „Cum ego matrem meam iterum regalibus nuptiis coniugabo, vos quoque participabo convivio.“ Et his dictis adversus Philippum discumbit.</p></div>
                <div n="21" type="chapter"><p>Aderat tunc inter regales delicias Lysias quidam, risui excitando quam facetissimus. Qui cum in gratiam regis adolescentulum vellet admordere, multimodis verborum ridiculis saepius illum adgressus, ac saepius admonitus ut ad alterum se verteret, cui ludum suum placere sciret, pergit ille non obaudiens. Tandemque iuvenis irritatus, poculum quod sibi prae manu erat iaculans, Lysiam vulnerat. Sed rex effervescente ira prosiliens in Alexandrum crureque vulnerato procumbit, et Alexander arrepto gladio omnes, qui sese veluti comprehendendum inruerant, dissicit et egreditur.</p></div>
                <div n="22" type="chapter"><p>Qui autem aderant Philippum graviter vulneratum cubiculo inducentes lectulo deponunt. Sed post dies plures, cum iam spes esset eius recurationis, ingreditur Alexander amica sollicitudine, considensque lectulo: „quaeso,“ inquit, „o Philippe, quid tandem rei est, quod te averterit a coniuge? Habeo enim scire, vindex et ultor in matrem, si culpa meruit quod evenerat. Quid enim uterque commeruimus, Olympias coniunx a marito abiecta, et filius a patre incursatus? Quin ergo surge! Iam tibi Olympiadem tuam in gratiam deducam.“ Et his dictis transit ad matrem, cui ait: „Quaeso, mi mater, ne movearis super his, quae in te rex maritus egerat. Quamvis enim ipsa clam habeas quid commerueris, age tamen morem conscientiae tuae, cuius memet testem habes, qui tibi suadeo, ut te reddas marito.“ Cedit suadenti filio mater, et ipso duce revenit ad maritum. Et Alexander: „En tibi,“ inquit, „o pater Olympias tua! Agite quaeso post iram integrationem coniugalis affectus, nec sit pudendum, si filius sim parentibus copulator.“ His dictis impetrat quod laborat.</p></div>
                <div n="23" type="chapter"><p>His ferme diebus quibus haec acta sunt Methona civitas nunciatur obsequio descivisse. Ad quam Philippus animo incitatus, cum adhuc viribus corporis deficeret, opportunum ratus est Alexandrum cum multitudine hostili illuc mitti debere. Idque adolescens properanter exsequitur, diligenter quoque subactam memoratam nuntiat civitatem. Dum igitur ingressus ad patrem haec nuntiaret, vidit forte in domo regia viros barbaro habitu, percunctansque cognoscit, Darii regis Persarum legationem fuisse, qui venerant pro tributo atque censu, terrae scilicet et aquae. Miratur Alexander et petendi morem et titulum, dixitque uni, qui primus illorum esse videbatur: „Haecne elementa venditant Persae mortalibus, quae deus cunctis in commune largitus est?“ Dolebat ergo, quod viri graeci nominis ac dignitatis vectigales barbaris fierent. Igitur ferre iubet ad Darium a se mandata, scilicet uti ab hac petendi consuetudine temperaret; sin aliter, sciret, sese cum Alexandro proelio acrius concertaturum. His dictis exigit homines proficisci. Interea, dum rursus vicina civitas de obsequio vacillaret, datur Alexandro expeditio; pergi quoque illuc iussum est.</p></div>
                <div n="24" type="chapter"><p>Enimvero interea Pausanias quidam nomine, opibus et diuitiis affluens, in Olympiadis desiderium amoremque prolapsus est. Qui cum per internuntios adtemptaret et mulier consentiret, scilicet ut deserto Philippo ad illum transnuberet, Pausanias quoque opportunum tempus existimans, quia Alexander tunc forte aberat, cuius iam formidolosum nomen erat nimium, repente irruit super Philippum, eumque vulnere praevenit. Qui cum letaliter ictus esset, festinat mox Pausanias ad raptum Olympiadis. Igitur, cum adhuc populus in theatro turbaretur, forte rebus ex sententia perpetratis Alexander supervenit, offenditque turbas et Philippi vulnera. Quibus cognitis irruens regiam deprehendit Pausaniae violentiam. Cumque eum iaculo destinaret, tenereturque formidine matris vulnerandae, Olympias sic eum adhortatur: „Iaculare,“ inquit, „fili! iaculare ne dubites!“ Enimvero Alexander, cum adhuc Philippum spirare comperisset, iussit Pausaniam illorsum advehi, gladiumque in dexteram patris misit, quo manu eius oppeteret, occiditque eum. Ergo iam moriens Philippus ait: „Nihil est quod me vitae finis aut mors contristet, ultus enim auctorem iniuriae libens oppetam.“ Et adiecit: „Reminiscor,“ inquit, „o Alexander, deum matri tuae praegnanti praedixisse, quod vindicem filium esset paritura.“ Et his dictis spiritum exhalavit. Alexander quoque mox regiam procuravit ei sepulturam.</p></div>
                <div n="25" type="chapter"><p>Ac deinde ascendens eius statuam convocataque universa multitudine plebis ait: „En tempus est, ut, quicumque Alexandro cupit militare, foedus inire cum illo festinet. Namque mihi dignum videtur, bella in eos primum movere, qui nos pridem re, nunc autem cupiunt spoliare etiam et libertate.“ His dictis acquiescit omnis miles, ac si divinitus monitus fuisset. Tum Alexander reserans thesauros patris arma opesque distribuit cunctis.</p></div>
                <div n="26" type="chapter"><p>Connumeratis igitur militibus quos ipse recens scripserat congregat Macedones quindecim milia pedites, auxiliaque diversa in octo milibus, equites vero indigenas duo milia septingentos, levis vero armaturae Thracas octingentos. Unde hoc numero cum veteri milite congregato collegit admodum septuaginta milia sexcentos quatuor militantium. Tunc viae sumptum e Philippi thesauris abundantissime sumens classique elaborata transit in Thraciam.</p></div>
                <div n="29" type="chapter"><p>Illic ergo rebus ad ordinem redactis pergit Lycaoniam, cui nunc recens aetas Lucaniae nomen dedit. Igitur eius loci magistratibus ad amicitiam foederatis transmittit protinus ad Siciliam. Exinque Italiam transiens legatione pariter et honore potitur Romanorum. Per Aemilium quippe, qui consul tunc temporis erat, coronam auream ei margaritis insignitam dirigunt ad argumentum amicitiae perpetuo post futurae. Idque Alexandro magnae gratiae fuit; et verbis liberalibus Aemilium honoratum remittit. Addunt etiam duo milia militum et argenti pondera talentorum quadraginta.</p></div>
                <div n="30" type="chapter"><p>Hinc igitur pergens omnem Libyam peragrat.</p></div>
                <div n="34" type="chapter"><p>Collecto autem in unum omni exercitu ad Aegypti ulteriora contendit, classi iussa sese apud Tripolim opperiri. Aegyptii quoque eum veste et sede regni dignum duxerunt, secundum Sesonchosin venisse dicentes. Intuetur ergo ibi ipse statuam quandam nigro lapide, cuius causam percunctans responsum accepit, hanc illius Nectanabi fuisse, qui olim infestantibus Persis, cum deorum monitu praescivisset fortunae suae lapsum, locum casuum declinavit. His Alexander auditis statuam complexus patrem salutat, eiusque se filium profitetur.</p></div>
                <div n="35" type="chapter"><p>Rursus recepto omni exercitu Syriae per quascunque sibi transitus fuerat civitates nomini suo addidit, ac deinde Tyrum advenit. Sed enim Tyrii moenibus obseratis ingressum illi denegant. Ipse vero, dum urbem violenter diripere vellet, multis Macedonum caesis pedem refert. Post haec autem excidium Tyriis minabatur, missisque internuntiis litteras eis huiuscemodi iussit deferri: „Imperiale videbatur cum clementia ac iustitia me vestrae urbi dominari. Sed quum vos primi omnium extitistis, qui meis iussis insolentius obviaretis, terribile exemplum aliis praebebitis, quid virium sit in Macedonum dextris. Valete si sapitis, non enim valebitis, si in his perseveratis.“ His litteris Tyrii lectis primates legatos corripi iubent, ac tormentis primum affectos crucibus affixerunt. His incentivis exstimulatus Alexander gravi indignatione permotus vehementiusque urbem adgressus diruit ac vastat, omni sexu et aetate peremta.</p></div>
                <div n="36" type="chapter"><p>Tyro dehinc satrapam praeficit. Tumque Syriam perrexit, accepitque ibi Darii regis Persarum litteras in hanc sententiam scriptas: „Rex regum Darius et consanguineus deorum Alexandro, famulo meo, iubeo dicoque haec. Mando tibi reverti ad parentes tuos, famulos scilicet meos, atque in gremio matris cubantem doceri virile officium. Ad quam rem habenam scythicam tibi et pilam loculosque cum aureis misi. Habena admonet, te disciplinae videri indigentem, pila vero, quod eius lusitatio tunc congruat aetatulae, non haec opera, quam ritu latronum tibi consimilium aggressus es. Nam si omne huiusmodi hominum genus pari conspiratione tecum conduxeris, Persarum imperium nequaquam terrere poteris. Tanta quippe mihi exercituum multitudo adest, ut nulli melius quam arenae maris possit comparari. Auri porro atque argenti haec copia, ut, si mihi libitum esset, totam humum inde consternere possem. Quapropter aureos tibi misi, uti, si ad reversionem sumptibus indigebis, habeas quo tibi tuisque necessaria emas. Sin autem iussionibus nostris obaudire distuleris, protinus mittam viros, qui te vinctum atque contumeliose verberibus affectum maiestati nostrae deducant.“</p></div>
                <div n="37" type="chapter"><p>Haec dicta primates Alexandri nimium perterruerunt. Quod ubi ipse mente percepit in haec verba prorupit: „O Macedones nostri, quid tandem adeo dictis barbaricis perturbamini? quae arrogantiae quidem vanitatisque habent testimonium, non confidentiae probationem. Nam et canibus imbecillioribus mos est, quanto plus defuerit virium, eo magis latratibus indulgere. Haec mihi visa est competentior ad Darii iactantiam comparatio, qui, quod praestare viribus nequit, verbis minatur.“ Atque his dictis roborat pavitantia corda suorum. Persas ergo, qui legationis gratia venerant, donatos omni eo auro quod secum attulerant, remittit in sua cum litteris huiusmodi:</p></div>
                <div n="38" type="chapter"><p>„Alexander rex, regi regum consanguineoque deorum Dario salutem dicit. Turpe mihi videtur nimiumque abhorrens, tantum regem totque viribus, ut sese iactat, consitum, sub ditionem contemptibilium, ut retur, homullorum deventurum, atque inter eos abiecto cuidam ac latroni Alexandro diu graviterque serviturum. Quaeso igitur, quorsum te sententia duxit, quoniam dixisti, te auri argentique opibus aestuare? An non ut his cognitis, auri si nobis fervor aut desiderium inest, obstinatius atque audacius dimicaremus adversum vos, scilicet spe maioris praedae. Addis etiam, misisse te mihi habenam et pilam loculosque cum aureis, de quibus, quam vis tu uti visum est dictitares, ego tamen mihi velut auspicato cuncta ex te concessa profitebor. Namque habenam accipi oportet, qua habeam uti in subiectos tibi. Pilae vero simulamen, ob rotunditatem sui, totius orbis mihi imperium repromittit. Quodque tertium addidisti, loculos auri, opum tuarum me dominum futurum testantur, subiectumque te viribus meis.“</p></div>
                <div n="39" type="chapter"><p>Enimvero lectis his Alexandri litteris Darius arrogantius motus ad satrapas suos ultra Taurum montem regentes scribit talia: „Fertur quidam adolescens insanire, Philippi filius, Asiamque universam incursare; super quo placet nobis, ut verberibus puerilibus graviter affectus indutusque post veste purpurea matri reddatur; satrapas quidem et classem eius una cum nautis ponto submergere, militesque cunctos ferro vinctos ad rubri maris ulteriora transduci.“ At satrapae respondent regi talia: „Miramur adeo, rex, te hactenus talia latuisse, atque e multitudinis impetu tanta nostratibus supervenisse. Boni igitur consulas, et quam primum cum exercitu potentissimo eidem obviabis.“</p></div>
                <div n="40" type="chapter"><p>Ad ipsum igitur rursus, et nominum arrogantiam et consortium deorum vindicans sibi, Darius scribit talia: „Latuitne, Alexander, te solum nomen honosque Darii, quo nos participat supera maiestas? Sat ergo habeo vel hoc unum imprudentiae signum, quod nos ratus es vestratibus similes. Quin ergo errata corrige, nec his ultra addas incrementum. Censeo autem, uti ad adorandum me venias. Quod si feceris, Iovem cunctosque parentes meos iuro, e meo pectore protinus omnem tui iniuriam recessuram.“</p></div>
                <div n="41" type="chapter"><p>Enimvero Alexander his auditis iurat, ultra non verbis quin potius strictis gladiis rem peragendam. Per Arabiam igitur exercitum suum aciemque iubet extendi. Quo viso Darius, spem primam atque eam maximam in falcatis curribus ponens, ipse quoque exercitum iubet aptari. Verum Alexander incurrentibus curribus per acies locum transitui pandi praeiudicavit, sicque in currus transeuntes peditesque sequentes iacula torqueri. Cum ergo diu spes exitus fluctuaret atque utrimque graviter dimicaretur, tandem repentino imbre procedente Persae, coelitus sibi adversari dicentes, fugam capessunt; fit quoque Darius ipse praecursor amisso curru equoque conscenso veloci. Sed enim Alexander hanc sibi peculiarem appetens gloriam, si rex fugiens comprehenderetur, animosius eum insecutus currus quidem atque arma regalia matremque atque uxorem nec non et filias Darii comprehendit; ipsum vero Darium tenebrosa nox et cursus velocitas liberavit. Macedones autem potiti victoria in castra persica migravere. Alexander vero cunctos, quos in bello mors inclytos fecerat, inquiri iubet ac magnifice sepulcris honorari. Matrem quoque Darii et uxorem et filias regio cultu prosequebatur.</p></div>
                <div n="42" type="chapter"><p>Darius igitur recollecto ac contracto post fugam longe auctiori numero in Alexandrum moliebatur. Quod ubi Alexander comperit, mox ad Scamandrum ducem suarum partium scribit, ac mandat, uti sibi auxilia ex diversis locis mittere procuraret. Ipse autem peragrata omni Achaia multisque civitatibus adquisitis collegit centum et septuaginta milia armatorum, Taurumque transducit. In cuius montis vertice hasta defixa, dixisse fertur, ut, si quis illam rex milesve graecus aut barbarus humo evelleret, excidium patriae suae suorumque meminisset. Hincque divertens iter instituit ad Darium.</p></div>
                <div n="46" type="chapter"><p>Sed cum per Thebas iter egisset, Thebani protinus portis obfirmatis arma sumpserunt, et ad resistendum sese paraverunt, quingentosque armatos e suis muris insistere ac voce magna clamare iussere ad Alexandrum, scilicet uti aut ad bella procederet, aut de moenibus et obsidione discederet. Sed ad haec Alexander subridens: „O vos stultissimos,“ inquit, „dicam, qui, cum ipsi custodiam murorum vallo teneatis, nobis praecepta bellandi praebetis.“ Etenim protinus mille equites iubet circumvallare eos, qui in muris constiterant, iaculisque ac telis debellare, pedites vero securibus vectibusque adgredi claustra portarum ac fundamenta subruere murorum. Atque ita tertia fere die, conlapsis omnibus quae obstabant, invehitur Alexander Thebas eamque diripere festinat. Ad quam fortunam ceteris stupentibus prae vi malorum, uni forte subiit consilium, uti aptaret tibias caneretque melos regi. Atque dehinc provolutus pedibus tyranni ita eum alloquitur: „O fortissime regum, hancne urbem exscindes, quam dii immortales prosapiae tuae principes tibi peperere? Reminiscere hinc Liberum ortum, hanc Herculis nutricem! Hos etiam muros Amphion Zethusque, tuae pars maxima stirpis, aedificaverunt. Boni igitur consules, et ab hac tam sacrilega actione quiesces!“ Sed neque carmine neque his dictis potuit sedari martium pectus, quin potius igne ferroque vastat tot saeculis nobilem urbem.</p></div>
                <div n="47" type="chapter"><p>Deinde Thebani, quicumque fuga evaserunt, congregati, ubi tempus fuit, mittunt ad sciscitandum Apollinem, si forte redintegrare urbem fata permitterent, responsumque acceperunt huiusmodi: <lg><l>Maiugena, Alcides, et Pollux cestibus auctor</l><l>Arte sua Thebis reditum cultumque dedere.</l></lg>Post haec itaque Alexander Corinthum adgreditur. Sed forte acciderat sollemne certamen apud illos agitari, petieruntque Alexandrum, uti adesset atque illi certamini praesideret. Annuit rex; cumque plurimos coronis donisque largissimis pro merito muneraretur, Thebanus quidam, Clitomachus nomine, profitetur certamen luctaminis pugnamque cestuum atque pugillatus. Cumque primum luctando adversario praestitisset coronamque laboris exegisset, iubet Alexander eundem cetera prius exsequi, promittitque, quod si pari fortuna obtineret, nihil omnium fore quod sibi petenti rex negaret. Igitur ille et cestibus potior et pugillatu felicior revertitur ad regem coronandus. Cumque ab eo ex more quaereret praeco, quis esset nomine, quemve se civem profiteretur, Clitomachum se nuncupari respondit, civitatem vero se habere desisse. Additque olim se civitatem habuisse, sed priusquam Alexander regnum adeptus esset; eo vero imperante sibi patriam deperisse. Hinc itaque Alexander intellegens quo pergeret deprecantis intentio, edici per praeconem iubet, reaedificari Thebas esse permissum in honore trium deorum, Herculis, qui pugillatus invenerit, et Mercurii, qui repertor luctandi cluit, Pollucis etiam, qui cestibus sit magister. Eoque actum est ut responsum Apollinis congrueret Alexandri edictis.</p></div>
            </div>

            <div n="2" type="book">
                <div n="1" type="chapter"><p>Post haec igitur Alexander Athenas adiens civibus illis litteras mittit et infit: „Equidem spero, vos mihi fidos dextrosque futuros, quorum doctrina me imbutum reminiscor, atque ideo mihi Europa omnis subdita est. At, quia vos non secus meum velle sentire comperi, accipite sententiam meam, non verborum agmine gloriantem, verum ut sciatis vos boni consulturos, si praeceptis nostris libenter operam commodetis. Aut enim meliores esse oportet, aut melioribus obsequentes. Eaque re mille annua talenta mihi ab Atheniensibus dependi censeo.“</p></div>
                <div n="2" type="chapter"><p>Ad haec Athenienses illi rescribunt in hunc modum: „Non nos diffitemur, et patris tui vita diu offensos, et eius morte esse gavisos; quod idem et de te, o inconsultissime iuvenis, sentimus. Quodsi tibi tanta est confidentia bellandi, paratioribus occursabis.“ Rursus Alexander illis rescribit talia: „Iam olim Leontam miseram ad vos, qui excisos linguis vestros oratores ad me perduceret. At nunc consultius mihi visum est, me ipsum ad subvertendas Athenas properare, quae iussis nostris obiecerit contumaciam. Si vero huic experimento declinando consulitis, decem oratores vestros ad me deduci sinite; hoc enim modo saevitiam nostram mansuescere poteritis.“ Quae res cum mox in curiam universum coetum contraxisset, percunctatus Aeschines orator in haec verba concionatur: „Comprehendisse me sentio, o Athenienses viri, nihil commodis nostris aut saluti utilius, quam ut in hac sententia perseveretis, uti conditionibus praeceptisque regis pareamus, praesertim cum Alexandri institutionem et Philippi vehementiam reminiscar. Etenim Philippo arrogantiae mos proprior erat, Alexandro vero adsunt Aristotelis disciplinae. Forsitan etiam his condignam reverentiam deferet, a quibus sibi ortae sunt eaedem disciplinae, fietque profecto, ut omnem intentionem animi, quam ad nos armasse videbatur, in benevolentiam vertat, namque ipsi ars regnandi est tradita.“ His dictis ab Aeschine confestim Demades, unus e numero oratorum non ignobilis, subsequens hinc exoritur: „Quousque Aeschines nobis timiditates struis, territans nos et avertens a belli studiis, quibus semper incliti fuimus? Aut quae te tam infesta vis in haec verba sollicitat, cum tu olim suaseris, et merito constanterque persuaseris, arma nos sumere adversum Persas, et in illa tot hostium milia sola animi virtute militasse? Num horum tela aciemve perhorrebimus, qui avertimus Lacedaemonios, vicimus Corinthios, stravimus Megares, Zacynthiosque excidimus, ad postremum etiam tot milia Xerxis regis abegimus, qui mare molibus navibusque stravit, qui terram omnem exercitu suo operuit, qui ipsum aerem telis iaculisque velavit? O rem ridiculam, medius fidius! huic inconsultissimo puero non obviare nos, qui tot proeliis pollemus! Namque oratores nostros subtili quodam et clandestino sibi dari postulat consilio, quo facile spoliatam custodibus urbem possit adire.“</p></div>
                <div n="3" type="chapter"><p>Igitur Athenienses Demosthenis dehinc consilia flagitant, qui manu silentium populo tumultuanti indicens ait: „O cives viri, agitur haec curia, uti video, super tractatu, utrumne arma nobis adversum Alexandrum sint sumenda, an eius conditionibus obsequendum. Ad quod accedens non segniter me Aeschinis sententiam laudare profitebor. Usus est enim oratione admodum temperatissima, ex qua videtur praemonuisse, neque diffidendum viribus, si bellandum foret, neque horum contemplatione praesens commodum neglegendum. At vero Demades ita peroravit, ut putaret, nos olim felicium gloriarum reminiscentes exemplisque earum instructos arma in hostem esse sumturos. Sed neque eius sententia improbanda videtur.“ Conversus itaque Demosthenes ad Demadem ait: „Quaeso, inquit, o Demades, uti mihi tales aliquos nunc promas duces, quales nos priscis temporibus habuisse manifestum est. Quodsi non adsunt tot talesve, utique tutioris consilii commoda nobis sunt volutanda.“</p></div>
                <div n="5" type="chapter"><p>Haec atque alia multa Demosthene prosequente fit consensus omnium, mittuntque Alexandro coronam auream per eundem Demosthenem. Profecta itaque legatio offendit regem Alexandrum apud Plataeas civitatem, insinuatque mandata suasionemque Demosthenis. Rex igitur in benivolentiam versus mox Atheniensibus rescribit talia: „Scriberem vobis, o Athenienses, ut rex. Sed ab hac me appellatione cohibebo, donec omni barbaria devicta hic effectus graeco proficiat nomini. Quia enim pridem vobis scripseram, decem oratores vestros ad me destinari, quod eorum culpa inobsequentiae argueremini, scitote non eo me istud consilio egisse, quo potentiam meam in eos, quorum disciplinis sum imbutus, experiri vellem: si enim id facto opus esset, utique una cum exercitu martioque terrore ad moenia vestra transcendissem. Sed quoniam haec ostentatio hostica et inimica est, idcirco prudentissimos vestrum convenire colloquio meo malui, ut cum his communis commodi iura tractarentur.“</p></div>
                <div n="6" type="chapter"><p>Cum haec atque alia multa rex Atheniensibus respondisset, collecto omni exercitu Lacedaemona profectus est. Adventanti igitur obiecta sunt claustra portarum, classemque armis et militibus instruxere. Quibus rex compertis scribit ad eos, uti boni consulerent, et navibus derelictis armisque amissis amicitiae suae potius quam armorum caperent experimentum. Acceptis his litteris Lacedaemonii, neque ob hoc flexi, confidentius in arma concurrunt. At vero Alexander flammis iniectis martioque instrumento excidium graviter minabatur. Quare supplices submissique procedunt Lacedaemonii, flagitantes, ne sibi suisque quicquam mali inrogaret. Ad quos rex ait: „Scio me integris etiam rebus id consulere voluisse. Sed cum vos id post classis vestrae incendia supplicetis, non improbo tamen vel serum poenitendi consilium.“ Et his dictis quiescere iubet ab expugnatione milites.</p></div>
                <div n="7" type="chapter"><p>Tunc rebus compositis ire in barbaros parat, itinere per Ciliciam ordinato. Itaque Darius, satrapis in unum conductis ducibusque universis, belli consilia quaerebat. Dolebatque, illum bellicae rei incrementis sublimari, quem saepe latrunculum nominasset; audaciam tamen et fortitudinem eius saepe admirari laudareque solebat. Quod videns frater ipsius Oxyathrus nomine ait: „Heu“, inquit, „o frater, o rex, quid hoc tandem rei est, quod tantum huic Alexandro laudator testis ades? Num haec iam tibi meditata sententia est, ut illi regno tuo cedas, Macedoniamque tibi non vindices? Quin potius imitare industriam hostis tui, hortorque ut exemplis eius utaris. Quippe vides illum nec ducibus quidem nec praecursoribus confidentem, sed sibimet officia totius laboris vindicantem. Primusque lituo intonat atque ad bella concitat omnes.“ Protinus ergo iubet Darius omnem undique armatam multitudinem convenire.</p></div>
                <div n="8" type="chapter"><p>Alexander quoque iter per Ciliciam agens, cum multum spatii sub aestivo sole armis onustus pedibus exegisset, forte cum Cydnon nulli secundum vel magnitudine vel perspicui agminis rigore flumen transire deberet, delectatus eius et magnitudine et evidentia, simul cum armis sese praecipitat e ponte ac natabundus exit. Sed id factum licet ei ad testimonium fortitudinis fuerit, valitudinem tamen discriminosius vicit. Quippe calente tunc et sudante corpore incidens aquae illius vehementiam, rigore nervis tantam iniuriam perniciemque tradidit, ut vix expiabilis videretur. Sed dum hoc labore diu fatigaretur, Philippus quidam nomine, doctus artis eiusdem, poculum regi conficit, quod ei plurimum profuturum dixit. Id cum die statuto Alexander hausurus esset, Parmenion, Philippo medico infestus, litteras mittens monet Alexandrum, ut ab hoc se poculo temperet, dicens, eum id eius rei causa fecisse, ut saluti eius insidiaretur, sororemque Darii cum regni parte eius rei mercedem esse accepturum. Verum Alexander suspectans litteras ad caput lectuli ponit, eumque poculum haustu admoveret, dat Philippo epistolam legendam. Denique cum curatio illa ad pristinum statum Alexandrum deduxisset, mox Philippus ultionem mendacii quaerit, rexque Parmenionem protinus poena capitis dependit.</p></div>
                <div n="9" type="chapter"><p>Igitur recepta valitudine Alexander per Medos exercitum ducens, laboriosum nimis iter per desertum emensus est. Sed cum omnis Darii exercitus iuxta Tigridis alveum locaretur et adventum Macedonum exspectaret, nec dubitans Alexander instructa acie obiecit sese hostibus. Coeptoque conflictu ferventique re bellica unus e Persis, indutus Macedonicis armis, a tergo Alexandrum infestans ferit. Sed ictus ille propter galeae fortitudinem frustra habitus dissiluit, confestimque ad comprehendendum virum satellites properant, regique eum offerunt. A quo cum Alexander requisisset causas huius facti, ait: „Primum quidem, o Alexander, scias, me non ex numero tuorum militum esse; enimvero Persa, vestratibus armis indutus, dignitatem huiusmodi apud Darium pactus sum, ut, si te interfecissem, partem regni eius cum filia ad coniugium promererer; quae profecto fierent nisi tecum fortuna magis quam mecum stetisset.“ His Alexander auditis promissi et audaciae laudatum ad propria redire concessit.</p></div>
                <div n="13" type="chapter"><p>Deinde collecta innumerabili multitudine exercituum iam propius accessit, adeo ut etiam in conspectu Persarum assideret. Adventum quoque suum primo ita prodidit: coacta quippe in unum innumerabili multitudine armentorum, comprehendi iubet, eorumque cornibus et caudis ramos frondentes adnecti, utrumque imitatus, ut et cornibus erectis silvestrem quandam speciem agerent, et tractis ramulis, qui in caudis ferebantur, pulvis excitus dinoscentiam veri eminus confudisset. Ex hoc pulvere nebulaque obstupefacti Persae veluti ad opinionem magni exercitus stupore defixi sunt. Sicque Alexander prope Strangam fluvium castra metatus est. His ergo ferme diebus Alexandro bonum visum est, ut ipse pro sese internuntius ad Darium iret.</p></div>
                <div n="14" type="chapter"><p>Comitatus ergo Eumedo atque alio uno satellite ad Strangam fluvium devenit, qui fluvius plerumque ex vehementia nivium adeo stringitur, ut etiam carris onustissimis viabilem sese praebeat, unde et tunc gradibilis Alexandro fuit. Ibidem ergo Eumedum subsistere atque se exspectare iubens, ipse uno usus equo coeptum iter agit, tentoriaque Darii adiit. Sed forte Darius tunc praevidendi exercitus sui caussa processerat. Cui revertenti obvius factus Alexander ait: „En tibi adsum, internuntius quidem Alexandri, cuius mandata sunt talia: „Ego, inquit, arbitror eum regem, qui minus festinanter contendit ad proelium, ipsum sui ignaviae et diffidentiae testem esse? Quapropter respondeto, quod tempus agitandi proelium dederis nobis.“ Tum Darius: „Numnam,“ inquit, „tu ipse ades, Alexander, qui nobis adeo constanter confidenterque bellum indicis.“ Negat ille sese Alexandrum fuisse, enimvero eius internuntium. Post haec rex comprehensa manu Alexandri secum in regiam deducit.</p></div>
                <div n="15" type="chapter"><p>Igitur ubi tempus coenandi fuit, rexque accubuit, ceterique iuxta quod eis mos erat, iussus quoque est Alexander sedentarius adversum Darium discumbere; contigitque eum ibi aliquid memorabile facere. Nam quodcumque vas ad bibendum sumpsit, ebibito vino vas sibi in sinum recondebat. Quod cum Dario a ministris indicaretur, prosiliens ille furore plenus: „Quid,“ inquit, „hoc est, quod pocula oblata furtim avertisti?“ Respondens Alexander: „O rex,“ ait, „morem aestimans hic nostri Alexandri servari, id quod apud nostros didiceram exsecutus sum. Nam de principibus ac ducibus suis, quos suo convivio dignatur, quotcumque pocula sumpserint haurienda, sibi propria habere permissum est. Me quoque illi te in hoc facto parem putasse ne in contumeliam traxeris.“ Atque hoc blandimento responsionis sedata et mitigata est ira regis, silentiumque factum est magnum. Sed id silentium ad periculum vergit. Unus quippe ex convivantibus, Pasarges nomine, olim a Philippo hospitio susceptas, in mentem sibi redisse profitebatur, hunc ipsum Alexandrum se ibi puerulum vidisse. Quod ubi Alexander mente percepit, una cum poculis quae sinu gestabat prosiliens exiit, moxque pro foribus offendit unum e Persis, equum quo advectus fuerat tenentem. Custodem quidem equi gladio transfodit, conscensoque equo fugae consuluit. Quod Persae videntes arma sumentes fugientem insequi properabant. Sed illis molitio tardior et Alexandro fuga efficacior erat. Darius autem damno hostis elapsi nimio moerore afficiebatur. At vero Alexander eundem alvei locum, quo venerat, se appetere sperans, incidit in alium non congelatum, simulque in flumen ipse et equus in profanda cernuantes prosiliunt; iam quippe nox erat. Ipse autem equo impulso natatu exiit, offenditque Eumedum, quem ibi prius reliquerat cum equis duobus; cui mox rei gestae seriem explicat; utque ad castra exercitumque suum pervenit duces primatesque suos laetos facto participat.</p></div>
                <div n="16" type="chapter"><p>Sequenti ergo die instructam ordinatamque aciem iuxta Strangam fluvium collocat. Videntque iam intrepidi Macedones Darium cum suis adventare. Statuit tunc Alexander, ut nemo de suis flumen transire auderet, datque locum Persis transeundi, ac secedens tribuit spatium illis pugnandi. Itaque Darius omnem exercitum suum flumen transire iussit, commissoque proelio facta est strages magna utrinque; ac tandem Persae, more sibi non inconsueto, fugae consulunt Dario praecedente. Cumque omnes pariter flumen inconsulte irruerent, Stranga suum officium deficit, omnesque ingressos submergit ac necat; reliquos vero Macedones insecuti obtruncant. Tunc Darius omni spe meliori deposita ingressus regiam suam humi sese miserabiliter eiulabundus prostravit.</p></div>
                <div n="17" type="chapter"><p>Lamentatione nimia fatigatus tandem quiescens scribit Alexandro in hunc modum: „Domino meo Alexandro Darius salutem. Competentius feceris, si miseratione impertias illos, quos tibi fortuna subiugavit. Quaeso igitur, uti matris coniugisque ac filiorum nostrorum, ut te dignum est, meminisse digneris, mihique eos remittas. Eius tibi benevolentiae vicissitudinem spondeo, ut thesauros omnes, quoscumque reges ac patres mei humi suffossos mihi reliquerunt, ipse tibi tradam, Persarum quoque et Medorum aliarumque gentium tibi regnum concedo.“</p></div>
                <div n="19" type="chapter"><p>Verum Alexander cum hoc sese minime facturum denuntiaret, Darius protinus Poro, Indiae regi, scribit talia: „Mi Pore, quaeso, uti gentes plurimas congreges, mihique ad auxilium adversus Alexandrum mittas. Nec deerit vobis condignus honor. Nam unicuique pediti dabo aureos tres, equiti vero quinque, et cetera quae in alimentis necessaria sunt, et praedae medietatem; at tibi quod maximum praecipuumque munus est, equum scilicet eius Bucephalum, una cum omni regio ornatu.“ Verum haec nequaquam latuerunt Alexandrum. Acceleratque Darium praevenire, antequam in Caspias portas intraret.</p></div>
                <div n="20" type="chapter"><p>Aderant tunc Dario iam fugam molienti duo satrapae, unus Besas nomine, alter Ariobarzanes. Hi se in gratiam Alexandri plurimum pro venire posse putantes, si Dario necem intulissent, hunc solitarium opprimunt ac letaliter vulnerant, aufugiuntque donec dinoscerent quo se res verteret. Alexander vero repente superveniens eo ubi Darium observari compererat, offendit eum adhuc spirantem ac miserabiliter vulneratum, quod illi ultra opinionem luctuosum fuit. Iamque Darius exsangui corpore, cum utique voce deficeret, manus supplices tendens attrectansque genua Alexandri, ut poterat, tandem talibus alloquitur: „En mihi in tali fortuna constituto magnum adest obitos huius solatium, quod in tuis manibus, o Alexander, fortissimo regum, spiritum effundam. Quare quaeso, ne invideas mihi sepulturam, quam mihi cum Persis tui Macedones exsequantur. Tum Rogodunen, matrem meam, et Cilito uxorem in manus tuas commendo; filiam vero Roxanen hac prece tibi commendo, ut eam coniugio tuo dignam censeas; erit enim ei largiter ad solatium, nihil sibi de regia coniunctione defuisse.“ Et his dictis spiritum exhalavit.</p></div>
                <div n="21" type="chapter"><p>Alexander vero multis lacrimis ad regiam dignitatem ritu Persarum illum sepeliri iubet. Post haec rebus ordinatis, cum ipsos scire cupivisset, qui Dario necem intulerant, ait: „Gaudeo me hostem maximum Darium servitio subiugasse, licet ego ipse id exsecutos non sim; habeo tamen gratiam condignam rependere his, qui benivolentiam suam erga me protestati sunt; quique hi sunt, hortor moneoque, uti se prodant. Namque patris matrisque meae maiestatem iuro, sublimes illos ac notissimos me factorum, quia maximo praemio digni sunt.“ Mox quoque hoc audito Besas et Ariobarzanes obvios sese Alexandro ferunt, et professi facinus sponsionem praemii repetunt. Tunc protinus viros comprehendi iubet atque altissimo in loco crucifigi. Idque praeter spem omnibus fuit. Nec tamen se reum de periurio dicebat, quia sublimes eos ac notissimos omnibus fecerat.</p></div>
                <div n="22" type="chapter"><p>Ordinato igitur omni regno Persarum in Porum ducit exercitum.</p></div>
            </div>

            <div n="3" type="book">
                <div n="2" type="chapter"><p>Ingressus igitur Indiam mox obvii fuerunt ei legati, quos Porus cum litteris miserat in hunc modum: „Incursanti infestantique tibi fines hos mando, ut, cum te hominem memineris, nihil ad deos moliaris. Patet quippe nosse, quis ille ego sim, Porus, et an ulli adversum nos licuerit ex fortitudine. Quare iubeo, te hinc ad tuas Graecias contentum redire. Neque enim, si nobis Graecia vestra opus esset, non olim subacta Indis foret; sed quum inutilis est nobis, nihilque dignum opibus nostris habet, neque quaesita est, neque quaeretur.“ His Pori litteris Alexander coram suis recitatis primum hortatur, ne temeritate verborum conturbarentur, reminiscentes Darii crebram iactantiam huic pon esse imparem. Deinde ad Porum talia scribit: „Terreri nos putans, Pore, litteris tuis, dicis, nihil dignum Graecos habere ad opulentiam vestram. Addis praeterea, operae pretium considerari militantibus, ne frustra laboretur. Quibus omnibus doces, quo nos alacrius ad vos tendere debeamus. Fateor enim, nihil esse Graecis harum divitiarum, quibus vos affluentes gloriamini, ideoque indigentes a vobis petere sibi necessaria.“</p></div>
                <div n="3" type="chapter"><p>His lectis Porus ad proelia incitabatur, moxque ei Macedonum obvia fuit multitudo, commissumque est proelium magnum. Cumque Indi elephantis multigenisque bestiis Macedones incursarent, et econtra Persae sagittis eos praevenirent, Macedones quoque iaculis diversi generis nec minus eos praeirent, equus tandem Alexandri Bucephalus dextra Pori ictus occubuit, idque Macedonibus supra omnia, quae possunt in proeliis incommoda videri, ingratum fuit. Sicque neglecto omni opere bellandi Alexander exanimem equum cauda comprehensum in partes retrahit, metuens, ne spolium illud Indi raperent, quod sibi esset pudibundum. Atque ita suis receptis datur utrinque spatium viginti dierum, vel sanandi eos qui vulnerati, aut sepeliendi eos qui mortui fuerant.</p></div>
                <div n="4" type="chapter"><p>Sed his ferme diebus iniit consilium, ut Porum ad solitarium proelium provocaret, dicens, imperatores inde laudem non posse captare, unde subditis suis periculum fieret. Quod et Poro placuit, cum considerabat exiguitatem corporis Alexandri, cum ipse quinque cubitorum, 	Alexander vero trium tantummodo mensuraretur. Igitur cum dies pariter et locus proelio institisset, fieretque pugna regalis diu anceps, Alexandro scilicet locum vulneris rimante, et Poro id ipsum declinante, tandem Porus ex quadam repentina tumultuatione suorum conversus, ut videret quidnam id esset, protinus Alexander eius inguina gladio transfodit, eumque prostravit. Quo viso Indi mox in Alexandrum insurgere conabantur. At ipse, manu silentium poscens, tumultum repressit, atque ita fatur: „Quid hactenus inter duos reges actitatum est, nisi ut, vobis nostrisque incolumitate ac sospitate fruentibus, dum unus nostrum occumberet, alter fieret in regno successor? At, si nunc arma magis quam pacem desideratis, nequaquam nos imparatos ad haec offendetis. Sed neque hoc vobis leve videbitur, sicut etiam prioribus experimentis meminisse potestis.“ His dictis adquievit omnis vis Indorum, seseque Alexandro subdiderunt.</p></div>
                <div n="17" type="chapter"><p>Ille autem rebus ordinatis omnem Indiam peragravit, laboriosum nimis pro aquarum inopia et serpentium locorumque asperitate subiens iter, ut in epistola, quam Aristoteli, praeceptori suo, misit, cognoscere fas est.</p></div>
                <div n="19a" type="chapter"><p>Dum igitur desiderio Candacis reginae videndae flagraret atque ad eam iter instituisset, mox illa clam mittens unum e pictoribus suis, iussit eum diligentissime depingi, sibique eius imaginem deferri.</p></div>
                <div n="18" type="chapter"><p>At vero Alexander litteras ei amicitiae iura continentes miserat, ipsaque illi rescribit, dicens, hoc sibi prae omnibus placere, uti foedus illud perpetuo inter se mansurum confirment. Addiditque: „Habebis ergo tibi,“ inquit, „ex nobis amicitiae argumentum, centum laterculos auri grandissimos, Aethiopas inpubes quingentos, psittacos sex, Phrygasque sex, praeterque haec Ammoni deo coronam smaragdis ac margaritis etiam toreumatis pretiosiorem. His et loculos refertissimos cuiusque generis margaritarum atque gemmarum ad decem numerum, aliosque loculos eburneos octoginta una misi usibus et deliciis tuis, ferarumque genera quae sunt nostratia: elephantes trecentos quinquaginta, pardos sex, rhinocerotas octoginta, pantheras vero quatuor milia, canes etiam in homines efferatissimos nonaginta, tauros trecentos, virgas hebeni mille et quingentas.“</p></div>
                <div n="19b" type="chapter"><p>Et ad haec transferenda Alexander miserat. Interea accidit, ut filius eiusdem Candacis reginae, Candeules nomine, dum ad sacrificandum iret, quodam Bebryciorum regulo subripiente, uxore privaretur. Ipseque mox ad Alexandri confugit auxilium. At vero custodes tabernaculorum Alexandri comprehendentes eum cum suis satellitibus obtulerunt primum Ptolomaeo, cuius tunc post regem primus erat in ordine gradus. Isque mox ad regem ingressus intimavit ei et personae novitatem et causam adventus. At vero Alexander Ptolomaeum regiis ornamentis indutum procedere iussit. Ast ubi Candeules illum intuitus est, aestimans eum Alexandrum fuisse, pronus adoravit in terram. Porro Ptolomaeus Antigonum Satelliten sibi iussit adesse, pro quo sese Alexander obtulit. Cumque Candeules causam sui adventus Ptolomaeo indicaret, peteretque auxilium uxoris recuperandae, ait Ptolomaeus ad Alexandrum: „Quid tibi, Antigone, super hac sententia censendum videtur?“ Respondit Alexander: „Cum,“ inquit, „confidentiae amicitiaeque more usus suffragium a te implorat, dignum mihi videtur illi succurrendum.“ Deinde percunctatur Ptolomaeus, quot milia militum Candeules sibi necessaria putaret. Respondit ille, quattuor. Rursus Ptolomaeus Alexandro: „Nulli,“ inquit, „o Antigone, id laboris officium melius exsequendum credo, quam tibi, qui in omnibus strenue ac nobiliter decertare consueveras.“ Fatetur Alexander, se id libenti animo prosecuturum.</p></div>
                <div n="20" type="chapter"><p>Accepta igitur expeditione profecti sunt ambo, Alexander videlicet cum suis, Candeulesque cum suis. Ergo ubi ad urbem, in qua praefatus Bebryciorum tyrannus morabatur cum rapta coniuge, devenerunt, iniit Alexander consilium, ut ignibus quam plurimis succensis in gyrum undique incendium urbi minaretur. Quo viso cives atque re cognita, et quod exercitus esset Candeulis uxorem repetentis, protinus aulam tyranni irruentes comprehensamque raptam coniugem Candeuli restituunt; quibus patratis reversi sunt. Cumque Candeules Ptolomaeo gratias pro beneficio sibi conlato retulisset, fatetur Ptolomaeus, amore matris eius videndae sese flagrare. Cui Candeules: „En tempus est,“ inquit, „una mecum illuc usque properes, atque ab ea dignis praemiis remunereris.“ At contra Ptolomaeus: „Prius,“ inquit, „per internuntium nobis est colloquendum, sicque demum egomet illuc proficiscar; comitem itaque tibi atque internuntium mittam Antigonum hunc, qui tibi socius fuit in repetenda uxore.“ Et Candeules: „Cupio,“ ait, „etiam hunc participem fieri dignae retributionis, quia particeps exstitit et laboris.“</p></div>
                <div n="21" type="chapter"><p>Acceptis igitur Alexander paucis admodum secum cum Candeule profectus est. Occurritque adventanti filio Candace regina congratulans ei, quod amissam coniugem recuperasset. Et dum super Alexandro quaereret, quisnam esset, respondit Candeules, hunc esse Antigonum, Alexandri internuntium, qui sibi quoque auxilium uxoris recuperandae praebuerit. At illa his cognitis complexans deosculabatur illum, gratias ei referens.</p></div>
                <div n="22" type="chapter"><p>Adprehensaque manu eius circumquaque deducebat illum, ostendens ei divitiarum opumque suarum innumerabilem atque admirabilem copiam, auri scilicet gemmarumque, pretiosorum etiam lapidum, ad quorum splendorem oculi intuentium reverberabantur. Interque omnia ebur multum artisque eius pretia viseres maiora. At vero Alexander multo mirabiliora atque spectabiliora sese in Graecia saepe vidisse aiebat. Cui illa: „Videtur mihi,“ ait, „quod tu ipse Alexander adsis.“ Illo autem, ut res erat, negante, dum soliloquio fruerentur, adprehensum eum deducit in secretiorem aulam suam, et ostendit ei imaginem praememoratam, dixitque: „Intuere, quaeso, imaginem hanc, et videbis, Candacem Alexandro sollertiorem; nec te pudeat, dum omnis fere orbis tibi accesserit, in manus foeminae ex industria devenisse.“ At ille dentibus infrendens, sed neque consistere valens, ait: „Una quidem mihi et haec maxima est indignatio, quod gladius meus huc mihi comes non adest.“ Et illa: „Cuinam,“ inquit, „usui?“ Respondens ille: „Etsi non aliud,“ ait, „saltim esset honori, seu, quod verius ac regem decentius est, uti interfecta te me comitem morti praestitissem.“ Rursus ait illa: „Quaeso, mi Alexander, hunc metum abicias, nam fidem, quam Candeuli, filio meo, in recuperanda uxore servasti, hanc tibi me servare semper profitebor. Verum cum tu Pori sis interfector, cuius filiam iuniori filio meo coniugio copulatam forsan nec te latet, cunctis reliquis esto Antigonus, mihi vero Alexander eris.“</p></div>
                <div n="23" type="chapter"><p>His dictis egrediuntur pransuri. At vero Carogarus, iunior filius Candacis, qui filiam Pori, ut paulo superius retulimus, coniugio sortitus fuerat, ait ad matrem: „O domina mater, o quam mihi videtur hic ipse adesse Alexander, interfector soceri mei Pori! nostrae quoque iniuriae velim meminisse.“ Sed ab hac intentione mater eum convertere cupiens dicebat, id minime fieri potuisse, ut tam parvae staturae homunculus orbis totius dominio potiretur. Enimvero internuntium Alexandri illum fuisse asserebat. At ille: „O,“ inquit, „saltim in hoc eius satellite sat mihi videbatur ulcisci carissimum nobis Porum.“ Rursus illa: „Neque,“ ait, „hoc germanus tuus Candeules fieri sineret unquam, etiam si tu in hac voluntate atque sententia perseverares; eius namque fidei sese committens ad nos usque pervenit; quin etiam ego huic infando consilio nequaquam adsensum dabo, ne per nos internuntiorum iura rationesque violari videantur.“ Alexander quoque, quanquam aliquantisper mente turbaretur, vultu tamen intrepidus videbatur. Iterum secreto alloquitur illum regina, dicens: „O Alexander, o quam te vellem proprii filii loco tenere; si enim id fortuitu casu proveniret, ut talis filii mater putarer, profecto reginam ac dominam gentium me adhuc utique fore sperabam.“ Ad haec ille nihil respondit. Igitur post haec largissimis atque regalibus donis ab ipsa regina clam muneratus, palam autem ut satellitem decebat muneribus honoratus remeavit ad sua.</p></div>
                <div n="25" type="chapter"><p>Dehinc Amazonas sibi tributarias fecit.</p></div>
                <div n="27" type="chapter"><p>Ac demum Babylonem adire contendit. Qua in potestatem suam redacta, aliquantisper ibi commoratus est.</p></div>
                <div n="30" type="chapter"><p>Cumque inde proficisci disponeret, contigit, ut quaedam mulier infantem pareret, cuius superior pars, ad hominem pertinens, iam quidem putrefacta ac semiviva videbatur, inferior vero beluinis capitibus, qualem Scyllam ferunt fabulae poetarum; praeter quod non caninis lupinisve, enimvero leonum et pardorum, ursorumque atque draconum capitibus inguina infantuli cingebantur. Quod ubi Alexandro intimatum est, protinus mulierem advenire iussit partumque monstrare. Adveniens illa nudavit infantem, monstrumque ostendens professa est se peperisse. Rex autem confestim prodigiorum interprete arcessito sciscitabatur, quidnam hoc portenderet. Qui mox secreto respondit regi dicens: „O rex! o utinam interpretatio hostibus et inimicis tuis haec esset! Superior quippe pars, quae ad hominem pertinet, quaeque iam putrida ac semiviva videtur, te significat, domine rex; in promptu quoque est, ut tu moriaris atque intereas. Inferior vero pars, quae ferinis capitibus cingitur, quaeque vivere videtur, hi sunt principes tibi subiecti. Et ut hae ferae inter se dissident, sic quoque post mortem tuam hi inter se discordes erunt.“ Haec interpretatio non modicam Alexandro moestitiam intulit.</p></div>
                <div n="31" type="chapter"><p>Occasio igitur illius mortis haec fuit. Mater eius scripserat ad eum de simultatibus Antipatris et Divinopatris, praemonuitque insidias eorum cavendas. At ille statuit, Antipatrem ad sese de Macedonia venire, alio in loco eius subrogato. Unde Antipater iratus, in ipso itinere veneno efficacissimo atque potentissimo elaborato, per ministrum regi destinavit hauriendum. Quo ille hausto mox lectulo datur, intellexitque, se moriturum. Ordinatis itaque rebus dispositisque principibus ac ducibus suis, prout sibi libuit, spiritum emisit. Cumque de sepultura illius iurgia orirentur, quippe Macedonibus in sua eum transferre cupientibus et Persis econtra resistentibus, tandem Iovis oraculum consulentes, responsum acceperunt, apud Aegyptum eum sepeliri oportere, non in Memphis, verum in illa quam ipse sibi aedificaverat urbe. Ergo honorificentissime ibi ei erecta est sepultura.</p></div>
                <div n="35" type="chapter"><p>Vixit autem annis triginta duobus, imperio potitus annis duodecim, condiditque urbes duodecim, quas omnes suo de nomine „Alexandriam“ nuncupavit: Alexandriam quae condita est sub nomine Bucephali equi, Alexandria montuosa, Alexandria apud Porum, Alexandria in Scythia, Alexandria Babylonis, Alexandria apud Massagetas, Alexandria apud Aegyptum, Alexandria apud Origala, Alexandria apud Granicum, Alexandria apud Troadam, Alexandria apud Tigridem fluvium, Alexandria apud Scantum.</p></div>
            </div>
        </body>
    </text>
</TEI>